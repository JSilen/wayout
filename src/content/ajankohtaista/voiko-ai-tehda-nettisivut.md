---
title: "Voiko AI:lla tehdä oikeasti hyvät nettisivut?"
description: "Voisitko sinäkin luoda tekoälyn avulla yrityksellesi uudet nettisivut ja säästää tätä kautta huomattavia summia rahaa? Suora vastaus olisi kyllä, mutta asia ei ole niin yksinkertainen."
pubDate: "2026-01-08"
author: "Juuso Silén"
image: "/images/uploads/blog.webp"
category: "Kotisivut"
---

## Tekoälyä joka puolella - voiko sillä rakentaa yritykselle kotisivut?

AI sitä, AI tätä ja AI tuota. Kirjainparia AI, joka tunnetaan suomen kielessä tuttavallisemmin nimellä tekoäly, on asia jota on nykyään mahdotonta välttää. Osa käyttää tekoälyä asiaan kuin asiaan, aina Googlen korvikkeesta TV-sarjasuosituksiin. Osa on korviaan myöten rakastunut AI:n tuomaan elämän helppotuteen, mutta löytyypä paljon myös niitä, jotka eivät voi sietää koko teknologiaa. 

Itse pyrin seisomaan tässä joukossa mahdollisimman keskellä. Tekoäly on tullut jäädäkseen ja olisi hölmöä olla käyttämättä sitä apuna sellaisissa tehtävissä, joihin AI on kuin luotu; automatisoimaan tylsiä työtehtäviä tai esimerkiksi kirjoittamaan puuduttavia dokumentteja. Joka tapauksessa tiedostan itsekin, että AI ei ole vain trendikäs pöhinäsana vaan aidosti hyvä työkalu, kun sitä käyttää oikein.

### AI:lla ei ole omaa persoonaa tai mielikuvitusta

Tekoälyllä voi tehdä nykyään "mitä tahansa", mutta harvoin sillä luotu materiaali on kovinkaan laadukasta, etenkin isommissa projekteissa. Nykyään internetiä tai sosiaalista mediaa selatessa on liki mahdoton välttyä AI:n luomilta kuvilta, videoilta tai vaikka musiikilta. Nämä on myös hyvin helppo huomata, sillä tekoälyn luoma materiaali, joitakin poikkeuksia lukuunottamatta, on hyvin heikkotasoista. Sama voidaan sanoa myös tekoälyn luomasta tekstisisällöstä - se on "luonnollista", mutta jokin siinä tökkii. Aivan samalla tavalla kuin niissä kuvissa, videoissa tai musiikissa. Lisäksi internet-väen keskuudessa on syntynyt melkoinen vastarinta kaikkea AI:n luomaa kohtaan. Ihmiset haluavat jotakin aitoa.

Tässä tuleekin tekoälyn suurin kompastuskivi: persoonattomuus. Sillä ei ole omaa tahtoa, ei omaa mielikuvitusta eikä välttämättä edes omaa päättelykykyä. AI on koulutettu jo olemassa olevan materiaalin perusteella eikä se osaa luoda mitään uutta, ainoastaan kierrättämään vanhaa.

### No mites ne yrityksen nettisivut?

Tekoälyllä tehdään tätä nykyä myös verkkosivuja, ja myös tässä tapauksessa törmätään samaan ongelmaan kuin kuvien, videoiden ja musiikin suhteen: jokin vaikuttaa aina hiukan epänormaalilta. Jokin on "off". 

Syynä myös tähän on se, että AI ei osaa luoda mitään uutta vaan luoda ainoastaan asioita jotka on jo luotu. Oikein käytettynä tekoäly on oivallinen apuri verkkosivuja tehdessä, mutta jos jätät pääasiallisen rakennusvastuun - on kyse sitten visuaalisesta suunnittelusta tai varsinaisesta sivujen tekemisestä - olet ongelmissa. Et ehkä nyt, mutta siinä vaiheessa, kun haluat lähteä tekemään sivuille muokkauksia. Etenkin jos itselläsi ei ole varsinaista osaamista verkkosivujen maailmasta.

On myös olemassa joitakin äärimmäisen hyviä vaihtoehtoja, joilla saa käynnistettyä isompiakin projekteja, mutta näissä valitettavasti hinnoittelu on myös sen mukainen. Ja myös näissä projektin edistäminen vähänkään monimutkaisemmaksi on tekoälylle haastava tehtävä.

Itse olen törmännyt tekoälyn kanssa leikkiessäni turhankin usein siihen, että kun lähdet korjaamaan AI:n luomaa bugia, se saa aikaiseksi toisenkin virheen. Kun pyydät korjaamaan tämän kuntoon se palaa takaisin siihen tilaan, että uusi virhe häviää, mutta alkuperäinen bugi palaa takaisin. Ja vaikka näitä ongelmia ei ilmaantuisi, on tekoälyn kirjoittama koodi hyvin spagettimaista. Toisin sanoen sen muokkaaminen myöhemmin voi olla painajaismainen urakka.

### Huono hakukoneoptimointi ei nosta sivujasi Googlessa

Hakukoneoptimointi, eli SEO, on yrityksille tätä nykyä äärimmäisen arvokas työkalu. Pintapuolisesti asia vaikuttaa yksinkertaiselta, mutta tämäkin on monissa tapauksissa tekoälylle iso haaste. AI ei osaa vielä vuonna 2026 kirjoittaa tekstiä, joka olisi syvällisemmin optimoitu hakukoneille. Se ei osaa tehdä strategista sisällöntuotantoa. Se ei välttämättä osaa rakentaa yrityksen kotisivuille oikeanlaista hierarkiaa (esim. otsikot, tekstit, rivivälit yms.). Sen tuottaman sisällön laatu saattaa olla jopa haitaksi, sillä AI:n luoman tekstisisällön yleistyessä myös Google oppii tunnistamaan tämän, jolla voi olla yrityksen SEO:lle jopa negatiivinen vaikutus. 

### Nettisivujen tekeminen yritykselle on muutakin kuin visuaalisuutta

Jos päädyt luomaan verkkosivusi jollakin "AI Builderilla", saat yleensä sivujen ylläpidon kyseisen palveluntarjoajan kautta. Toisin sanoen sinut on houkuteltu palveluun edullisella hinnalla, mutta sitten mukaan astuvat kuukausihinnat. Heti, kun päätä olla maksamatta kyseistä summaa, sivut eivät ole enää näkyvissä. Eli et siis omista omia verkkosivujasi. Ei mikään ideaalitilanne.

Toinen vaihtoehto on hyödyntää esimerkiksi puhtaasti ChatGPT:tä ja pyytää sitä kirjoittamaan sinulle valmis HTML- ja CSS-koodi. Kun se on valmis, niin sen jälkeen koodi pitäisi siirtää oikeaan paikkaan, testata, mahdollisesti korjata ja testata uudestaan. Tämän säädön jälkeen koodi pitäis saada palvelimille ja ylläpitää sitä tietoturvankin takia. On otettava huomioon myös, että sivujen tekemisen jälkeen esimerkiksi yrityssähköpostien nimipalvelimet pitää konfiguroida oikeaan paikkaan itse, jotta saat sähköpostit perille myös jatkossa.

### Jos haluat laatua, käytä ammattilaisen palveluita

Tulevaisuudessa saatamme olla siinä pisteessä, että nettisivuja luodessa ihmisosaamista ei enää tarvita ja jokainen voi tehdä omat verkkosivunsa itse tekoälyn avulla. Onneksi tai valitettavasti (riippuu miltä kantilta asiaa katsoo) emme ole vielä tässä pisteessä. Me Meriadocilla teemme yrityksille täysin räätälöityjä verkkosivuja aina suunnittelusta toteutukseen. Emme käytä tekemissämme kotisivuissa valmiseditoreita tai valmiita pohjia, vaan kaikki luodaan käsityönä juuri sinulle. Haluamme pysyä myös hinnoittelun osalta saavutettavissa, sillä vaikke teemme premium-jälkeä, haluamme tehdä premiumia jokaiselle - oli budjettisi sitten mikä tahansa. 

Ole meihin yhteydessä [tämän linkin](/yhteystiedot) kautta ja lähdetään luomaan myös sinun yrityksellesi täysin omanlaisia kotisivuja.